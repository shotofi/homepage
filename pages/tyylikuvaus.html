---
title: Tyylikuvaus
breadcrumb: Harjoittelu > Tyylikuvaus
---

<section class="tyylikuvaus">
  <img src="/images/tausta_peter_mawa.gif" align="right" alt="Peter MawashiGeri" width="177" height="300" />
  <header>
    <h2>TYYLIKUVAUS</h2>
  </header>

  <h3>Karate-Do Shotokai helsinkiläisin maustein</h3>

  <p>
    Tyylisuuntamme shotokai on peräisin Gichin Funakoshin ja hänen poikansa Yoshitaka Funakoshin
    karate-opeista 1900-luvun alkupuolelta ja pohjautuu vanhoihin okinawalaisiin aseettoman
    kamppailun taitoihin. 1900-luvun alun Japanista on pitkä matka 2000-luvun Suomeen, ja
    tyylisuuntaa ovat sillä välillä kehittäneet monet opettajat, mm. japanilaiset senseit Shigeru Egami ja
    Mitsusuke Harada ja monet suomalaiset ohjaajamme.
  </p>

  <p>
    Shotokai-tyylin ydinpiirre on rentouden ja luonnollisen vartalonkäytön painottaminen. Pyrimme
    tekniikoissamme virtaavuuteen ja mukautuvuuteen. Harjoittelun tavoitteena on karateka,
    joka ymmärtää oman kehonsa toimintaperiaatteet ja pystyy siksi sopeutumaan vaihteleviin
    kamppailutilanteisiin, ei vain yksittäisiin tekniikoihin tai hyökkäyksiin. Harjoittelun edetessä jokaisen
    karatesta muodostuu hänen itsensä näköistä, harjoittelijan ominaisuuksiin ja mittasuhteisiin
    sopivaa. Tavoitteenamme on kamppailun ja vartalonkäytön periaatteiden opettaminen emmekä ole
    sidottuja tiettyyn opetustapaan tai kilpailusääntöihin. Karatetekniikkaamme ei kuulu kime eli vahva
    lihasjännitys tekniikan osuessa. Shotokai-tyylissä kime ymmärretään sisäisenä tilana: vartalo tietää
    itse, mitä lihaksia on jännitettävä.
  </p>

  <h3>Kihon</h3>

  <p>
    Virtaavan ja rennon tekniikan perustana on sujuva ja tehokas liikkuminen. Liikkumista
    harjoittelemme sekä perinteisillä vastustajan seuraamis- ja ajoitusharjoituksilla että soveltaen
    mm. filippiiniläisten kamppailulajien askel-drillejä ja potku- ja thainyrkkeilystä tuttua keveää liikettä
    päkiöiden päällä. Perinteisten karaten asentojen vartalonkäyttöä sovelletaan kamppailullisesti.
  </p>
  
  <p>
    Karatetekniikkamme perustuu vartalon rentouden sekä lantion ja jalkojen muodostaman
    jousenomaisen kokonaisuuden käyttöön voiman tuottamisessa. Karaten perustekniikoita
    hyödynnämme perinteisten lyönti-, potku- ja torjuntasovellusten lisäksi myös lukkoihin,
    irtautumisiin, pystypainiin ja maahan vienteihin.
  </p>
  
  <h3>Kumite</h3>
  
  <p>
    Pariharjoittelussa tavoitteenamme on aina opettaa periaate toimivan hyökkäyksen tai
    puolustuksen taustalla. Käytämme harjoittelussa yksittäisiä perusharjoituksia: hyökkäys-
    puolustuskombinaatioita, kata-sovelluksia ja drilliharjoituksia eli yksinkertaisten tekniikoiden
    muodostamia nopeita, toistuvia sarjoja. Vapausasteita lisätään harjoittelijoiden tason mukaan ja
    kamppailulliset harjoitteet ovat saaneet lisää painoarvoa seuramme harjoittelussa 2000-luvulla.
    Harjoittelussamme ei ole erikseen määriteltyjä tekniikkayhdistelmiä (ohyokumite, kumitewaza)
    edes vyökokeiden eli graduointien perusteena. Graduoinneissa arvioidaan aina harjoittelijaa
    kokonaisuutena ja edellytetään, että hän pystyy tekemään taitotasonsa mukaisesti tehokkaita
    tekniikoita ja vastatekniikoita useilta osa-alueilta.
  </p>

  <h3>Kata ja mushin</h3>

  <p>
    Katan eli liikesarjojen harjoittelun merkitys on kahdenlainen. Aloittelevalle harjoittelijalle kata
    opettaa oman vartalon täsmällistä hallintaa, koordinaatiota sekä rytmin ja ajoituksen tajua.
    Harjoittelun edistyessä painopiste siirtyy katan soveltavaan tulkintaan. Aktiivisesti opetettavien
    katojen määrä rajoittuu seurassamme heian- ja tekki-sarjojen katoihin sekä bassai daihin.
    Periaatteenamme on keskittyä rajoitetun katamäärän oppimiseen hyvin.
  </p>
  
  <p>
    Katalla sekä muilla tasapaino- ja keskittymisharjoitteilla on erityinen merkityksensä harjoittelijan
    henkisessä kehittymisessä. Japanilaisissa budolajeissa pyritään perinteisesti mushin-tilan
    eli "tyhjän mielen" saavuttamiseen. Tilaa voi lähestyä eri tavoin. Harjoituksissamme käytämme
    mm. nopeatempoista hubad-drilliä saattamaan kehon tilanteeseen, jossa sen on toimittava
    jatkuvasti ja vaistonvaraisesti, jolloin harjoittelusalin ulkopuolinen elämä jää pakosti pois
    ajatuksista.
  </p>
  
  
  <h3>Filosofisesti koostava elementti</h3>

  <p>
    Repertuaarimme on melko laaja ja suhtaudumme vapaamielisesti harjoittelijoiden muiden
    lajien harjoitteluun: sisällytämme toimivia tekniikoita ja periaatteita karateen niiden alkuperästä
    riippumatta ja rohkaisemme harjoittelijoitamme kokeilemaan muitakin kamppailulajeja.
    Yhteistyöseuramme Skotlannin Shoto Budon tekninen johtaja ja 5. meijin Billy Haggerty tulkitsee
    asiaa seuraavaan tapaan: ”On olemassa vain rajoitettu määrä asioita mitä ihmiskeholla voi tehdä.
    Koska näin on eikä kamppailu kunnioita mitään keinotekoisia rajoja, on turhaa jakaa asioita siihen
    mikä kuuluu karateen, mikä judoon tai muuhun. Karaten katoista voi huomata selviä heitto- tai
    lukkosovelluksia, ja lyönnissä käytettävä kehon mekaniikka, toimii myös heiton perustana. Näytä
    minulle heitto ja kerron sinulle että se on karatea. Nivellukko? Karatea. Painiote? Karatea.”
  </p>
  
</section>