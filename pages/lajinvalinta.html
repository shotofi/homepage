---
title: Lajinvalinta
updated: 30.12.2011
---

<div class="column column-full muumaailma">
  
  <h1>Mitä lajia kannattaisi alkaa harrastaa?</h1>

  Ryhmässä <a href="news://sfnet.harrastus.itsepuolustus" title="Uutisryhmä sfnet.harrastus.itsepuolustus">sfnet.harrastus.itsepuolustus</a>
  Merja Tornikoski(<img class="email" src="/images/emails/email-merja.png"/>) kirjoitti (kopioitu luvalla):

  <p>
  Koska useimmat luultavasti kuitenkin suosittelevat omaa lajiansa, voisin 
  yrittää heittää muutaman yleispätevän neuvon:
  </p>

  <ul>
  <li> <b>Näytöksissä</b> saa ehkä jonkinlaisen käsityksen
       lajista, mutta useimmat pyrkivät tekemään näytöksistä
       mahdollisimman "myyviä", eli ne eivät kerro läheskään koko
       totuutta. Tehokkaampi tapa saada käsitys lajeista on
       <b>käydä treeneissä katselemassa</b>, mieluiten vielä
       usean eri tason (alkeiskurssilaiset vs. muut), tosin tämä vie
       tietysti enemmän aikaa (kannattaa muilla tavoin rajata
       kiinnostavimmat lajit jäljelle).
  </li>

  <li> Pelkkä lajin valinta ei ehkä ratkaise, vaan myös se,
       <b>missä ja kenen kanssa</b> sitä treenaa. Jos aiot
       treenata tosissasi, merkitystä on yllättävän paljon sillä,
       minkälaiset <b>olosuhteet salilla</b> on (iso tatami,
       hyvät suihkut), minkälaista porukka on (mukavia vai töykeitä,
       tms.) ja miten salille kuljet (20 km fillarilla vai 100 metriä
       kävellen). Myös <b>hinta</b> voi ratkaista, ja
       kalliimmat eivät välttämättä ole parempia, tosin kaikki
       kalliitkaan eivät aina ole pelkkää bisnestä (joskus hyvät tilat
       maksavat enemmän, mikä näkyy treenimaksuissa).
       <b>Treeniajat</b> voivat myös vaikuttaa valintaasi, eli
       kuinka usein ja millaisiin kellonaikoihin voit ja haluat käydä.
    </li>
  <li> Useimmat lajit voi aloittaa huonompikuntoisenakin, kyllä se kunto
       siinä nousee, jos on valmis tekemään töitä. Kannattaa kuitenkin
       hiukan miettiä, onko itsellä joitakin
       <b>erityisrajoituksia</b>, kuten selkä- tai
       nivelvammoja (tai vaikkapa paha likinäköisyys -- itse
       esim. treenaan aikidoa pokat päässä, mutta judoa en kyllä
       yrittäisi).
  </li>
  <li> Oletko <b>kiinnostunut kilpailemisesta?</b> Kaikissa
       lajeissa tai seuroissa ei kilpailla. Toisaalta jos taas et ole
       kiinnostunut kilpailemisesta, älä valitse sellaista lajia tai
       seuraa, jotka panostavat liikaa kilpailemiseen ja painostavat
       jäseniään osallistumaan niihin.
  </li>     
  <li> Haluatko <bkovaa vai pehmeätä kontaktia?</b> Haluatko
       oppia myös <b>asetekniikoita?</b>  Haluatko oppia sekä
       lyöntejä, potkuja, sidontoja, heittoja jne., vai onko ok, jos
       joitakin näistä ei painoteta? Vastaukset näihin kysymyksiin
       rajaavat osan lajeista tai tyylisuunnista pois.
  </li>    
  <li> Haluatko <b>kovaa kuria</b>, vai etkö siedä
       auktoriteetteja? Tämä on ehkä taas enemmän vetäjä- ja
       seurakohtaista kuin lajikohtaista. Esim. itse en viitsisi
       harrastaa lajia, jossa joutuu punnertamaan 10 kertaa kun hymyilee
       väärään aikaan, mutta toiset taas pitävät hiukan
       sotilaallisemmasta kurista. Käy katsomassa treenejä, niin näet
       parhaiten, minkälainen kuri salilla on.  Ja vaikka ei pitäisikään
       kovasta kurista, niin liian löysä ja kaoottinen meno voi olla
       vaaraksi.
  </li>
  </ul>

  <p>
  Kun vastailet itseksesi näihin kysymyksiin, saat luultavasti valikoiman
  rajattua ainakin muutamaan mahdolliseen lajiin. Ja valitsitpa mitä
  tahansa,
  on hyvin todennäköistä, että alat pitää siitä sitä enemmän, mitä enemmän
  opit. Toisaalta lajin vaihtaminen tai kahdenkin lajin treenaaminen ei ole
  mitenkään mahdotonta, eli väärää valintaakaan ei kannata liikaa pelätä.
  </p>


</div>